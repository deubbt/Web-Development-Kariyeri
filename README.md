# Web Geliştirme Sektörü, İş İmkanları, Çalışma Alanları

<br>

<div align="center"><img src="https://www.elegantthemes.com/blog/wp-content/uploads/2018/12/top11.png" width="750"></div>

<br>


Günümüzde yazılım sektörüne olağanüstü bir ilgi var ve bu ilgi sektörün yapısını ve dinamiklerini doğrudan etkiledi.
Yazılım sektöründe kariyer yapmak isteyen herkes ilk başta hangi alanda çalışacağına karar vermelidir. Bu karar iş imkanları, ilgi alanları ve öğrenim süresine göre değişebiliyor. Bu kıstasları düşündüğümüzde hem iş imkânı çok olan hem de öğrenim süresi diğer alanlara göre nispeten kısa olan sektör web geliştirme sektörüdür. Bu öğrenim kolaylığı ve iş fırsatı dolayısıyla birçok kişi web sektöründe çalışmak istiyor. Bu yazıda web sektöründeki iş olanaklarını, maaş aralığını sunacağım. Ayrıca bu sektörde kendini geliştirmek isteyen kişilere rehber olacak birkaç kaynak ekledim.

Öncelikle şunu söylemeliyim istisnasız her yazılımcı yolun başındayken hangi sektörde çalışacağını ve ne yönde uzmanlaşacağını bilmiyordu ve bunu seçerken gerçekten çok zorlandı. Çünkü bilişim dünyasının kapsama alanı için sınırsız demek yanlış olmaz. Bu kadar farklı seçenek arasında kafamızın karışması çok normal. Benim görüşüme göre Türkiye şartlarında bilişim sektöründe uzmanlaşılacak en önemli alan web olabilir. Çünkü web sektöründe iş imkânı çok fazla. Yani bu alanda kendini iyi geliştirmiş bir kişinin iş bulamaması gibi bir olasılık yok. Tabi ki yurt dışındaki yazılım sektörü bu konuda çok daha önde. Örneğin, Avrupa ve Amerika'da yazılım sektöründe her alanda çalışarak iş bulabilirsiniz ancak Türkiye'de yazılım sektörü daha çok web alanı etrafında toplanmış durumda.

## Yazının başından beri web sektörü, web geliştirme vb. diyorum ancak nedir bu web?

<img src="https://static.javatpoint.com/seo/images/world-wide-web.png" width="450">

<br>

Web'in anlamına geçmeden önce bilmemiz gereken bir başka kavram var. Herhangi bir web sitesine girdiğiniz zaman onun adresine bakarsanız "www" ile başladığını görürsünüz. "www" aslında İngilizce "World Wide Web" cümlesinin baş harfleridir. Bu yapı dünyadaki tüm ağları kapsayan bir ağ anlamına gelir. Web kelimesi ise bu ağların literatürde geçen genel adıdır. Yani dünya üzerinde bulunan bütün web sitelerinin bir bütününe kısaca web deniliyor. Web siteler için web sayfası da diyebiliriz, bütün web sayfalarının temelinde HTML isimli bir işaretleme dili vardır. HTML, 1991 yılında Tim Berners Lee tarafından geliştirilmiştir ve o zamandan beri sürekli güncelleme almıştır. 

<br>

<img src="https://i.guim.co.uk/img/media/1fcdd5589a9b29ecb47956418b85953e8c2cb277/0_97_1988_1351/master/1988.jpg?width=700&quality=85&auto=format&fit=max&s=1fb2b74e104eab86973d5e069dd3c7b9" width="450">

<br>

Web'in ne olduğunu öğrendiğimize göre web sektöründe bir kariyer yapmaya başlayabiliriz. Web sektörü temelde 2 alana ayrılıyor. Bunlar front-end geliştirme ve back-end geliştirmedir. Front-end geliştirme daha çok bir web sayfasının kullanıcıya görünen tarafıyla ilgilenir. Web sitesinin tasarımı, arama motoru optimizasyonu, içeriği front-end geliştiriciler tarafından yapılır. Yani sürekli duyduğunuz erişilebilirlik, tasarım, duyarlılık gibi kavramlar front-end geliştiricilerin alanıdır. Back-end geliştirme ise web sitesinin sunucu tarafındaki uyumunu, veri tabanı bağlantısını ve güvenliğini sağlar. Web sitesi için gerekli taban yazılımlarını back-end geliştiriciler yapar. Ayrıca web sitelerinin hızlı ve verimli çalışması noktasında da back-end geliştiriciler, front-end geliştiriciler ile iş birliği içerisinde çalışır. Back-end geliştiricilerin front-end geliştiricilere göre nispeten daha fazla programlama ile ilgilendiğini ve karmaşık problemlerle uğraştığını söyleyebilirim. Repo içerisinde zaten front-end geliştirme ve back-end geliştirme için hazırlanmış yol haritalarını bulabilirsiniz. Kendinizi bu alanda geliştirirken bir sonraki adımınızın ne olduğunu bilmenin önemli olduğunu düşündüğümden eklemeyi uygun gördüm.

## Web sektöründeki iş imkanları ve maaşlar ne durumda?

<br>

<img src="https://www.patriotsoftware.com/wp-content/uploads/2021/08/salary-range-job-descriptions-1-1024x576.jpg" width="450">

<br>

Türkiye için konuşursak iş ilanı adedi olarak en önde olan sektör web sektörüdür. Front-end ve back-end alanında birçok iş ilanı görebilirsiniz. Buna ek olarak “Full Stack Developer” adı altında iş ilanları da görebilirsiniz. Full stack geliştiriciler için hem front-end olarak, hem de back-end olarak çalışabilen yazılımcılar diyebiliriz. Net bir iş ilanı sayısı burada yazmıyorum çünkü iş ilanları sayısı her hafta hatta her gün değişiyor ve sektörde sürekli olarak yeni pozisyonlar açılıyor. Ayrıca freelancer iş imkanları yönünden de web çok popüler bir durumda. Fiverr, upwork gibi popüler freelancer iş platformlarına bakarsanız web sektörünün zenginliğini fark edebilirsiniz.

Maaş aralıklarına gelecek olursak şunu söyleyebilirim. Sizin teknik donanımınıza, iletişim becerilerinize ve mülakat başarınıza bağlı olarak alacağınız ücret çok değişkendir.
Genel olarak 4 yıllık bir bölümden mezun olan yazılımcıların minimum maaşı 1000 doların o dönemki Türk lirası karşılığı oluyor. Bu miktar tecrübeye göre artarak 2500 dolar gibi seviyelere çıkabiliyor. Enflasyondan dolayı maaşları Türk lirasına göre vermedim. Kısacası web sektörü içerisindeki genel maaş skalasına 1000-3000 dolar arasında diyebiliriz.

Benim web sektörüne dair anlatacaklarım bu kadardı. Repo içerisindeki kaynak kitaplara ve diğer yardımcı araçlara göz atmayı unutmayın. Hepsi benim özenle seçtiğim ve kullandığım kaynaklar. Umarım bu repo kariyer yolculuğunza biraz da olsa katkı sağlar.
